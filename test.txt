হজরত শাহজালাল আন্তর্জাতিক বিমান বন্দরে বহির্গমন যাত্রীর ব্যাগ থেকে সোয়া কোটি টাকা মূল্যের বৈদেশিক মুদ্রা আটক করা হয়েছে। গোপন সংবাদের ভিত্তিতে শুল্ক গোয়েন্দারা অভিযান চালিয়ে মো. মামুন মিয়া নামের এক যাত্রীর কাছ থেকে এই মুদ্রা উদ্ধার করে।
বৈদেশিক মুদ্রার মধ্যে আছে সৌদি রিয়াল, ইউএই দিরহাম, মালয়েশিয়ান রিংগিত, থাই বাথ, ইন্ডিয়ান রুপি ও শ্রীলঙ্কান রুপি। বাংলাদেশি মুদ্রায় এই বিদেশ মুদ্রার মূল্যমান এক কোটি ২৮ লাখ ৪২ হাজার ২৫৪ টাকা।
শুল্ক গোয়েন্দারা জানিয়েছেন, মামুন মিয়ার বয়স ৪১ বছর। তার পাসপোর্ট নম্বর বিপি ০০২৭৬৫৭। মামুনের বাড়ি মুন্সিগঞ্জ জেলার সিরাজদিখান উপজেলার চরবকতাবলীর গোকুলনগর গ্রামে। তিনি ঢাকা-মালয়েশিয়া রুটের ফ্লাইট এমএইচ ১৯৭ ’র যাত্রী ছিলেন। ইমিগ্রেশন পার হয়ে প্লেনে ওঠার মুহূর্তে আটক হন। পরে তার ব্যাগ তল্লাশি করে এই মুদ্রা উদ্ধার করা হয়। তার পাসপোর্ট চেক করে দেখা যায় তিনি ২০১৭ সালে এ পর্যন্ত ২৪ বার বিদেশ গিয়েছেন।
বিদেশি মুদ্রাগুলো তার ব্যাগের বিভিন্ন জায়গায় এবং ছবি বিহীন ফটো অ্যালবামে লুকানো ছিল। ব্যাগের নিচে বিশেষভাবে প্যাকেটে মোড়ানো অবস্থায় এই মুদ্রা পাওয়া যায়। 
